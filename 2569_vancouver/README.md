# VancouverExitPoll2569

Vancouver exit poll of Thai general election 2569/2026

Exit Poll ผลแบบคูหา ที่สถานกงสุลใหญ่ฯ ในวันที่ 24-25 ม.ค. 2569 เวลา 10.00-16.00 น.

## สาระสังเขป

การเลือกตั้งล่วงหน้า ณ สถานกงสุลใหญ่ ณ นครแวนคูเวอร์ ประเทศแคนาดา ในวันที่ 24-25 มกราคม 2569 มีผู้ตอบแบบสอบถามผลแบบคูหา (Exit Poll) จำนวน 529 คน โดยข้อมูลที่ได้จากการสำรวจสามารถจำแนกออกเป็น 2 ส่วนหลัก ได้แก่ (1) การเลือกตั้งแบบบัญชีรายชื่อพรรคการเมือง และ (2) การลงประชามติแก้ไขรัฐธรรมนูญแห่งราชอาณาจักรไทย พ.ศ. 2560

ผลการสำรวจแบ่งออกเป็น 2 ส่วน ได้แก่ ผลการเลือกพรรคแบบบัญชีรายชื่อ และผลการลงประชามติแก้ไขรัฐธรรมนูญฯ โดยในคำถามเรื่อง “เลือกพรรคใด” ผู้ตอบส่วนใหญ่เลือกพรรคประชาชน 456 คะแนน (86.2%) ขณะที่พรรคอื่น ๆ ได้รับคะแนนในระดับรองลงมาตามลำดับ ได้แก่ ภูมิใจไทย 17 (3.2%) ประชาธิปัตย์ 12 (2.3%) เพื่อไทย 11 (2.1%) รวมไทยสร้างชาติ 5 (0.9%) ไทยสร้างไทย 4 (0.8%) พรรคอื่น ๆ 8 (1.5%) และไม่ประสงค์ลงคะแนน 16 (3.0%) (คิดเป็นร้อยละของผู้ตอบแบบสอบถามทั้งหมด 529 คน)

ส่วนคำถามเรื่องประชามติแก้ไขรัฐธรรมนูญแห่งราชอาณาจักรไทย พ.ศ. 2560 (ในกลุ่มผู้ที่ให้คำตอบประชามติ 524 คน คิดเป็น 99.1% ของผู้ตอบทั้งหมด) พบว่าผู้ตอบส่วนใหญ่ระบุว่า “เห็นด้วย” 477 คน (91.0%) ขณะที่ “ไม่เห็นด้วย” 28 คน (5.3%) และ “ไม่ประสงค์ลงคะแนน/ไม่มีสิทธิ์ลงคะแนน” 19 คน (3.6%) (คิดเป็นร้อยละของผู้ตอบคำถามประชามติ)

ทั้งนี้ สัดส่วนผู้ตอบแบบสอบถามเทียบกับจำนวนผู้มาใช้สิทธิ์ทั้งหมด 592 คน คิดเป็นร้อยละ 89.4% และผู้ออกเสียงประชามติ 512 คน คิดเป็นร้อยละ 86.5% ของผู้มาใช้สิทธิ์ทั้งหมด

รูปภาพที่ 1: ผลการเลือกพรรคแบบบัญชีรายชื่อ
<img width="1500" height="900" alt="exitpoll_YVR_Kawin_2026-01-26_party" src="https://github.com/user-attachments/assets/e614741c-bf18-4102-a445-453a2d8600c1" />

รูปภาพที่ 2: ผลการลงประชามติแก้ไขรัฐธรรมนูญแห่งราชอาณาจักรไทย พ.ศ. 2560
<img width="1500" height="900" alt="exitpoll_YVR_Kawin_2026-01-26_referendum" src="https://github.com/user-attachments/assets/a645075d-c8bd-4ca9-8a85-bd15b662fac7" />

## วิธีการเก็บข้อมูล

การเก็บข้อมูลทำโดยการแจกแบบสอบถามให้กับผู้มาใช้สิทธิ์เลือกตั้งล่วงหน้าที่สถานกงสุลใหญ่ ณ นครแวนคูเวอร์ ในวันที่ 24-25 มกราคม 2569 เวลา 10.00-16.00 น. โดยมีอาสาสมัครจากชุมชนไทยในแวนคูเวอร์เป็นผู้แจกแบบสอบถามและช่วยตอบคำถามเกี่ยวกับแบบสอบถามแก่ผู้มาใช้สิทธิ์เลือกตั้ง แบบสอบถามประกอบด้วยคำถามหลัก 2 ข้อ ได้แก่

1. ในการเลือกตั้งรอบนี้ คุณได้กาบัญชีรายชื่อให้พรรคใด
2. คุณเห็นด้วยหรือไม่กับการแก้ไขรัฐธรรมนูญแห่งราชอาณาจักรไทย พ.ศ. 2560

วิธีการเก็บข้อมูลในการเลือกตั้งปี 2569 นี้ แตกต่างจากการเก็บข้อมูลในการเลือกตั้งปี 2566 ที่ผ่านมา โดยในปี 2566 เป็นการตั้งคอมพิวเตอร์ในอาคารของ UBC ที่ Robson Square โดยใช้วิธี [keylogger code :: https://github.com/rprakitpong/ExitPollThaiElectionInCanada/tree/main/2566_vancouver](https://github.com/rprakitpong/ExitPollThaiElectionInCanada/tree/main/2566_vancouver) ในการเก็บข้อมูล

แต่ในปี 2569 นี้ ได้เปลี่ยนมาใช้ [PWA Web Application](https://github.com/gkawin/exitpoll) บน Tablet แทน อันเนื่องมาจากข้อจำกัดด้านสถานที่และการเข้าถึงแหล่งไฟฟ้า ทำให้ไม่สามารถตั้งคอมพิวเตอร์ได้เหมือนเดิม อีกทั้งการใช้ Tablet ยังช่วยให้การเก็บข้อมูลเป็นไปอย่างรวดเร็วและสะดวกยิ่งขึ้น

ในส่วนของตัวเลือกพรรคการเมือง ได้ปรับให้สอดคล้องกับสถานการณ์ทางการเมืองปัจจุบัน โดยยึดรายชื่อพรรคการเมืองที่มาดีเบตในรายการ [TheStandardDebate ECONOMIC BATTLE ศึกทางออกเศรษฐกิจไทย | POLICY BATTLE ศึกดวลนโยบาย #1](https://www.youtube.com/watch?v=8XoCdn_O_cs) และเพื่อให้ครอบคลุมความหลากหลายของคำตอบมากขึ้น จึงเพิ่มตัวเลือก “พรรครวมไทยสร้างชาติ”, “พรรคอื่นๆ” และ “ไม่ประสงค์ลงคะแนน” เข้าไปด้วย

## ข้อสังเกตระหว่างเก็บข้อมูล

ระหว่างการเก็บข้อมูล พบประเด็นเชิงปฏิบัติการที่อาจส่งผลต่อความสะดวกในการตอบแบบสอบถามและความครบถ้วนของข้อมูล ดังนี้

- __เริ่มเก็บข้อมูลหลังเปิดคูหาเล็กน้อย__ ในวันเสาร์–อาทิตย์เริ่มทำ Exit Poll หลังเปิดคูหาไปแล้วประมาณ 5 นาที ทำให้ยังไม่สามารถเก็บข้อมูลจากผู้มาใช้สิทธิ์กลุ่มแรกได้ครบถ้วน

- __ผู้มาใช้สิทธิ์บางส่วนไม่สะดวกเข้าร่วม__ พบว่ามีผู้มาใช้สิทธิ์บางรายปฏิเสธการตอบแบบสอบถาม โดยให้เหตุผลเกี่ยวกับความไม่ไว้วางใจต่อการจัดทำแบบสำรวจ

- __มีความเข้าใจคลาดเคลื่อนเกี่ยวกับที่มาของโพล__ ผู้ตอบบางท่านเข้าใจว่าโพลอาจมีความเกี่ยวข้องกับพรรคการเมือง เนื่องจากคำอธิบายว่าเป็น “โพลภาคประชาชนในแคนาดา” ซึ่งอาจทำให้ตีความไปเป็นชื่อพรรคการเมืองได้

- __บริบทการมาเป็นกลุ่มอาจกระทบการตัดสินใจตอบ__ กรณีผู้มาใช้สิทธิ์มาเป็นคณะ/กลุ่มเพื่อน บางคนเลือกไม่ตอบ เพราะกังวลเรื่องการเปิดเผยจุดยืนทางการเมืองต่อคนในกลุ่ม

- __การยืนยันการส่งคำตอบยังไม่ชัดเจน__ บางท่านไม่แน่ใจว่าทำแบบสอบถามเสร็จสมบูรณ์แล้ว เนื่องจากไม่มีสัญญาณ/ตัวบ่งชี้สถานะที่ชัดเจน ทำให้ทีมงานต้องช่วยตรวจสอบเพิ่มเติม

- __ประสบการณ์จากการเก็บข้อมูลครั้งก่อนมีผลต่อความร่วมมือ__ มีผู้ตอบบางรายเคยไม่เข้าร่วมในปี 2566 จากความกังวลเรื่องความเป็นกลางของผู้จัดทำ แต่เมื่อได้รับคำอธิบายเพิ่มเติมเกี่ยวกับวัตถุประสงค์และความเป็นกลาง จึงตัดสินใจเข้าร่วมในปีนี้

- __ความเป็นส่วนตัวยังเป็นประเด็นที่พบในภาคสนาม__ การทำแบบสอบถามในพื้นที่หน้างานอาจทำให้ผู้ตอบบางท่านรู้สึกไม่เป็นส่วนตัวหรือไม่สะดวกใจ เนื่องจากมีผู้อื่นอยู่ใกล้บริเวณหน้าจอขณะตอบแบบสอบถาม

รวมไปถึงการพูดคุยกับเจ้าหน้าที่กงสุลใหญ่ฯ พบว่า ในช่วงเวลาที่มีผู้มาใช้สิทธิ์หนาแน่น อาจทำให้บางท่านไม่มีเวลาหรือความสะดวกในการตอบแบบสอบถาม

## การวิเคราะห์ข้อมูล

หลังสิ้นสุดการเก็บข้อมูล ข้อมูลแบบสอบถามถูกส่งออกมาในรูปแบบไฟล์ CSV และนำมาวิเคราะห์ด้วยภาษา Python โดยใช้ไลบรารี Pandas สำหรับการจัดการและสรุปข้อมูล รวมถึง Matplotlib และ Seaborn สำหรับการสร้างกราฟและแผนภูมิเพื่อประกอบการนำเสนอผลลัพธ์

เพื่อเพิ่มระดับการคุ้มครองความเป็นส่วนตัวของผู้ตอบแบบสอบถาม ได้มีการตัดข้อมูลบางส่วนที่อาจทำให้ติดตามย้อนกลับถึงตัวบุคคลได้ (เช่น เวลาในการตอบแบบสอบถาม) ออกจากชุดข้อมูลก่อนเริ่มการวิเคราะห์

เพื่อพิจารณาความสัมพันธ์ระหว่างการเลือกพรรคการเมืองกับทัศนะต่อการแก้ไขรัฐธรรมนูญแห่งราชอาณาจักรไทย พ.ศ. 2560 จึงได้ทำการแจกแจงผลการลงประชามติแยกตามกลุ่มพรรคที่ผู้ตอบระบุเลือก (descriptive cross-tabulation) โดยข้อมูลประชามติมีคำตอบรวม 524 รายการ (99.1% ของผู้ตอบทั้งหมด) ผลการแจกแจงในกลุ่มผู้ตอบแบบสอบถามพบว่า (แสดงทั้งจำนวนและร้อยละภายในแต่ละกลุ่มพรรค)

ตารางที่ 1: ผลการเลือกพรรคแบบบัญชีรายชื่อและผลการลงประชามติ
| กลุ่มผู้ตอบแบบสอบถาม | n | เห็นด้วย # | เห็นด้วย % | ไม่เห็นด้วย # | ไม่เห็นด้วย % | ไม่มีสิทธิ์โหวต / ไม่ประสงค์ลงคะแนน # | ไม่มีสิทธิ์โหวต / ไม่ประสงค์ลงคะแนน % |
|---|---:|---:|---:|---:|---:|---:|---:|
| เลือกพรรคประชาชน | 452 | 439 | 97.1% | 4 | 0.9% | 9 | 2.0% |
| เลือกพรรคภูมิใจไทย | 17 | 3 | 17.6% | 11 | 64.7% | 3 | 17.6% |
| เลือกพรรคประชาธิปัตย์ | 12 | 6 | 50.0% | 4 | 33.3% | 2 | 16.7% |
| เลือกพรรคเพื่อไทย | 11 | 11 | 100.0% | 0 | 0.0% | 0 | 0.0% |
| เลือกพรรคไทยสร้างไทย | 4 | 3 | 75.0% | 1 | 25.0% | 0 | 0.0% |
| เลือกพรรครวมไทยสร้างชาติ | 5 | 3 | 60.0% | 2 | 40.0% | 0 | 0.0% |
| เลือกพรรคอื่นๆ | 8 | 4 | 50.0% | 4 | 50.0% | 0 | 0.0% |
| ไม่เลือกพรรคใดๆ | 15 | 8 | 53.3% | 2 | 13.3% | 5 | 33.3% |

ทั้งนี้ ผลดังกล่าวเป็นการสรุปเชิงพรรณนาจากกลุ่มตัวอย่างผู้ตอบแบบสอบถาม และไม่สามารถสรุปอ้างอิงเชิงสาเหตุหรือแทนประชากรผู้มีสิทธิ์ทั้งหมดได้โดยตรง

รูปภาพที่ 3: ผลการเลือกพรรคแบบบัญชีรายชื่อและผลการลงประชามติ
<img width="1950" height="1350" alt="exitpoll_YVR_Kawin_2026-01-26_party_stacked_break" src="https://github.com/user-attachments/assets/143ae87b-5adf-491c-8f1b-daa4391657f7" />

## การวิเคราะห์เชิงเปรียบเทียบกับผลปี 2566

พบข้อสังเกตหลักว่า พรรคก้าวไกลได้คะแนนเป็นอันดับ 1 และพรรคประชาชนได้คะแนนมากขึ้นจากคนไทยในแวนคูเวอร์
-	2566: 401 จาก 520 = 77%
-	2569: 456 จาก 529 = 86%

พรรคภูมิใจไทยได้คะแนนเพิ่มขึ้นจนกลายเป็นอันดับ 2
-	2566: 1 จาก 520 = 0.19%
-	2569: 17 จาก 530 = 3.2%

พรรคเพื่อไทยคะแนนหายไปเยอะมาก จากที่ 2 คราวที่แล้ว ตกลงไปที่ 4 คะแนนยังแพ้พรรคประชาธิปัตย์
-	2566: 56 จาก 520 = 11%
-	2569: 11 จาก 529 = 2%

โดยสามารถลงรายละเอียดได้ดังนี้

ตารางที่ 2: การคาดการณ์สัดส่วนคะแนนบัญชีรายชื่อปี 2569 โดยการเปรียบเทียบผลเอ็กซิทโพลล์ปี 2566 กับปี 2569
| รายการ | โพล 66 # | โพล 66 % | โพล 69 # | โพล 69 % | [ผลบัญชีรายชื่อ 66 #](https://ectreport66.ect.go.th/overview) | ผลบัญชีรายชื่อ 66 % | คาดการณ์ปี 69 | การเปลี่ยนแปลง | Lambda | Linear adjustment | Multiplicative adjustment |
|---|---:|---:|---:|---:|---:|---:|---:|---:|---:|---:|---:|
| **รวม** | 520 | 100.00% | 529 | 100.00% | 37,522,746 | 100.00% | **100.00%** |  |  |  |  |
| **คะแนนรายพรรค** | | | | | | | | | | | |
| ส้ม (ประชนชน/ก้าวไกล) | 401 | 77.12% | 456 | 86.20% | 14,438,851 | 38.48% | **45.74%** | **+7.3%** | 0.6 | 47.57% | 43.01% |
| ภูมิใจไทย | 1 | 0.19% | 17 | 3.21% | 1,138,202 | 3.03% | **23.91%** | **+20.9%** | 0.6 | 6.05% | 50.69% |
| เพื่อไทย | 56 | 10.77% | 11 | 2.08% | 10,962,522 | 29.22% | **14.57%** | **-14.6%** | 0.6 | 20.53% | 5.64% |
| รวมไทยสร้างชาติ | 39 | 7.50% | 5 | 0.95% | 4,766,408 | 12.70% | **3.87%** | **-8.8%** | 0.5 | 6.15% | 1.60% |
| ประชาธิปัตย์ | 13 | 2.50% | 12 | 2.27% | 925,349 | 2.47% | **2.24%** | -0.2% | 0.5 | 2.23% | 2.24% |
| ไทยสร้างไทย | 0 | 0.00% | 4 | 0.76% | 340,178 | 0.91% | **0.55%** | -0.4% | 0.3 | 1.66% | 0.07% |
| อื่นๆ | 10 | 1.92% | 8 | 1.51% | 4,468,933 | 11.91% | **7.55%** | **-4.4%** | 0.5 | 11.50% | 9.37% |
| ไม่ออกเสียง | 0 | 0.00% | 16 | 3.02% | 482,303 | 1.29% | **1.57%** | +0.3% | 0.3 | 4.31% | 0.39% |
| **คะแนนกลุ่มพรรค** | | | | | | | | | | | |
| ซ้าย (พรรคส้ม เพื่อไทย ไทยสร้างไทย) | 457 | 87.88% | 471 | 89.04% | 25,741,551 | 68.60% | **60.86%** | **-7.7%** | 0.6 | 69.75% | 69.50% |
| ขวา (ภูมิใจไทย รวมไทยสร้างชาติ ประชาธิปัตย์) | 53 | 10.19% | 34 | 6.43% | 6,829,959 | 18.20% | **30.02%** | **+11.8%** | 0.5 | 14.44% | 11.48% |

เราใช้วิธีการคาดการณ์สัดส่วนคะแนนบัญชีรายชื่อ ปี 2569 โดยนำผลเอ็กซิทโพลล์ ปี 2569 มาปรับด้วยข้อมูลความคลาดเคลื่อน (discrepancy) ระหว่างผลเอ็กซิทโพลล์และผลการเลือกตั้งอย่างเป็นทางการในปี 2566 

การปรับค่านี้ใช้ blended correction ซึ่งผสมผสานการปรับแบบ additive และ proportional เพื่อให้การคาดการณ์มีความสมดุลระหว่างความเสถียร (robustness) และความเหมาะสมตามขนาดคะแนน (scale sensitivity)
โดยมีสูตรการคำนวนคือ

$$
\text{ค่าคาดการณ์ปี 69}
= \lambda \cdot \text{Linear adjustment} + (1 - \lambda) \cdot \text{Multiplicative adjustment}
$$

โดยที่ 

$$
\text{Linear adjustment}
= \text{ผล Exit poll ปี 69} + \left(\text{ผล Party List ปี 66} - \text{ผล Exit poll ปี 66}\right)
$$

$$
\text{Multiplicative adjustment}
= \text{ผล Exit poll ปี 69} \cdot \left(\frac{\text{ผล Party List ปี 66}}{\text{ผล Exit poll ปี 66}}\right)
$$

$λ$ (Lambda) คือ ค่าสัมประสิทธิ์ของ convex combination ซึ่งเราปรับค่าตามขนาดของพรรคการเมือง (พรรคใหญ่ $λ$ สูง พรรคเล็ก $λ$ ต่ำ)

สามารถคาดการณ์ได้ว่าพรรคสามพรรคที่จะได้คะแนนแบบบัญชีรายชื่อเยอะที่สุด เป็นดังต่อไปนี้
- อันดับหนึ่ง พรรคส้ม (ประชาชน) ได้ 45.74% (เพิ่มขึ้น 7.3% จากปี 2566)
- อันดับสอง พรรคภูมิใจไทย ได้ 23.91% (เพิ่มขึ้น 20.9% จากปี 2566)
- อันดับสาม พรรคเพื่อไทย ได้ 14.57% (ลดลง 14.6% จากปี 2566)

จากผลการคาดการณ์ดังกล่าว คะแนนของกลุ่มพรรคฝ่ายซ้ายอยู่ที่ประมาณ 60% ในปี 2569 ซึ่งลดลงจากปี 2566 ซึ่งอยู่ที่ประมาณ 68%

### ข้อจำกัด, สมมติฐาน และแนวทางจัดการภายใต้ข้อจำกัด

ข้อจำกัดของการใช้ข้อมูลจากผลเอ็กซิทโพลล์ ณ กรุงแวนคูเวอร์ ในการคาดการณ์ผลการเลือกตั้งบัญชีรายชื่อคือ กลุ่มประชากรของผู้ลงคะแนนในแวนคูเวอร์ ไม่ได้มีสัดส่วนที่ตรงกันกับกลุ่มประชากรทั้งหมดผุ้ลงคะแนนทั้งหมดในประเทศไทย

จากเลือกตั้งปี 2566 พรรคที่ได้สัดส่วนคะแนนในผลเอ็กซิทโพลล์
- มากกว่าผลจริงในผลการเลือกตั้งบัญชีรายชื่อ คือพรรคส้ม (ก้าวไกล)
- น้อยกว่าผลจริงในผลการเลือกตั้งบัญชีรายชื่อ คือเพื่อไทย ภูมิใจไทย และรวมไทยสร้างชาติ
- ใกล้เคียงกับผลจริงในผลการเลือกตั้งบัญชีรายชื่อ คือพรรคประชาธิปัตย์

เราจัดการกับข้อจำกัดนี้โดยตั้งสมมติฐานว่าความคลาดเคลื่อนระหว่างผลเอ็กซิทโพลล์กับผลการเลือกตั้งบัญชีรายชื่อของแต่ละพรรคในปี 2569 นั้นจะไม่แตกต่างจากรูปแบบที่เราสังเกตเห็นในปี 2566 

## ผู้จัดทำ

- [Ratthamnoon Prakitpong](https://github.com/rprakitpong)
- [Kawin Glomjai](https://github.com/gkawin)
- [Pattanan Sirijaratwong](https://fb.com/mobalaska)
- [Tony-Thawatchai Saengthamchai](https://github.com/Tony-Thawatchai)
- [Paul Praween Poomieiam](https://www.facebook.com/newsks16)
- [Praepon Aueng](https://www.facebook.com/praepon.aueng)

และเพื่อนๆคนอื่นๆที่มาช่วยนั่งกวักลูกค้าตามความสะดวก และเพื่อนๆที่ช่วยเติมงานวิเคราะห์โดยไม่ประสงค์ออกนาม

## ทิ้งท้าย

มีหลายคนถามว่า “ทำไมเมืองอื่นในต่างประเทศไม่มีแบบนี้” คำตอบที่ตรงที่สุดคือ ส่วนใหญ่ยังไม่มีใครเริ่มทำเท่านั้นเอง สำหรับทีมเราในฐานะอาสาสมัครธรรมดา ๆ การลงมือทำต้องใช้เวลาและแรงพอสมควร แต่จริง ๆ แล้วไม่จำเป็นต้องซับซ้อน—จะใช้เทคโนโลยีก็เพื่อความสะดวก เพราะเราถนัด แต่อีกมุมหนึ่ง แค่กระดาษ ปากกา ซอง และความตั้งใจก็เริ่มได้แล้ว
ดังนั้น แทนที่จะถามว่า “ทำไมที่อื่นไม่มี” อาจลองเปลี่ยนเป็น “แล้วทำไมเราไม่เริ่มทำ” เพราะบางครั้งสิ่งที่ขาดไม่ใช่เครื่องมือ แต่คือคนที่ลุกขึ้นมาลองทำเป็นคนแรก
